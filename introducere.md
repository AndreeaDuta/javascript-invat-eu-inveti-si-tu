# Pentru voi!

Dedic acest efort copiilor mei, copiilor tuturor celor care vor citi materialele și vouă, celor care veți citi, veți învăța și veți înțelege.

Speranța mea se îndreaptă către cei care vor reuși să stăpânească limbajul într-atât de bine cât să intre în etapa creativă.

# O resursă cu ceva explicații pentru a înțelege JavaScript

Aceasta este o colecție de subiecte care privesc JavaScript-ul. Învăț mai bine dacă scriu lucrurile pe care vreau să le înțeleg iar această carte mă va ajuta să înțeleg mai bine și să pot explica mai bine. Ținta este realizarea unui material de învățare pentru JavaScript care să fie eficient în înțelegerea aspectelor celor mai dificile. Și acestea nu sunt puține.

Conține experiențe și note strânse după ce am citit și văzut multe alte lucrări dedicate acestui limbaj de programare pe diferite subiecte.

Este posibil ca multe dintre interpretările mele sau felul în care explic să nu fie cel canonic, cel predat la facultate sau în mediile academice dedicate. Limbajul adoptat este unul dedicat celui care dorește să înțeleagă fenomenul și să ajungă la a înțelege repede anumite concepte sensibile.

Materialele vor fi redactate în Markdown iar cei care doresc, vor putea transforma în orice moment cu pandoc într-un format care să avantajeze obișnuințele proprii de lectură. Materialele pot servi și ca date prelucrabile pentru un posibil sistem de învățare dinamic și adaptat pe subiect. În acest sens, unele materiale includ secțiuni intitulare „dependințe cognitive” sau „alonje”. Mai toate subiectele tratate conțin o secțiune intitulată „mantre”, care au scopul de a realiza liste de „atribute” care descriu aspectele cele mai importante.

# Anti-introducere

JavaScript este motorul dinamicii paginilor web și nu numai. Avantajele folosirii JS pornesc de la server (NodeJs), până la aplicațiile rulate în pagina web a utilizatorului.

În JavaScript nu veți găsi decât două lucruri pe care se construiește totul: primitive și obiecte.

John Resig, creatorul bibliotecii de cod jQuery spune despre înțelegerea acestui limbaj că este o relație între obiecte, funcții și clojure-uri.

# Generalități privind JavaScript

Unul dintre cele mai mari avantaje ale limbajului este acela că orice funcție poate fi apelată cu oricâte argumente de orice tip în orice moment.

# Resurse

Mă voi ajuta foarte mult cu multă informație explicată de către Kyle Simpson în a sa lucrare vie de la [https://github.com/getify/You-Dont-Know-JS](https://github.com/getify/You-Dont-Know-JS)

Mă voi ajuta și de informația pe care o găsesc la [http://eloquentjavascript.net/](http://eloquentjavascript.net/)

ECMAScript® 2017 Language Specification, https://tc39.github.io/ecma262/
