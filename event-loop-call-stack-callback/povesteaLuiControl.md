Să ne imaginăm următoarea poveste care dorește să te pună într-un context de înțelegere a componentelor și a interacțiunilor dintre acestea.

Octav este un meșter tâmplar. Toată lumea îl poreclește **Control** pentru că atunci când se adâncește în treabă, nu-l poate scoate nimeni din ale lui. Stând retrași în atelier, dis-de-dimineață îl privim pe Control apucându-se de treabă. În atelier mai sunt și două ajutoare, care îl asistă pe Control. Pe unul l-a poreclit **Vreme** și pe celălalt domnișoara **Du-Adu** (*utilitare ale browserului*). Octav se uită pe o listă de treburi întocmită dinainte (*codul sursă*) și se apucă să le facă rând pe rând (*executarea programului prin evaluarea expresiilor*). Prima sarcină este să închege o ramă pentru niște prieteni (*să-i spunem funcția ramă*). Numai că imediat ce a măsurat și tăiat materialele, Control își dă seama că are nevoie de niște pene din lemn. Dă acestă sarcină lui Vreme și îl roagă să-i dea penele în zece minute (*inițierea unui setTimeout*). Vreme pornește treaba. Între timp Control nu ia o pauză așa cu e pe la noi. Nuuu, el trece la fasonarea ramei și la examinarea încheieturilor. Își ridică ochii spre borcanul cu aracet și realizează că nu mai are. O roagă pe Du-Adu să meargă la feronerie să cumpere o rezervă (*inițierea unui apel XMLHttpRequest*). Du-Adu fericită că schimbă peisajul, fuge să aducă aracet. Control își vede de treabă în continuare, dar lasă pentru o scurtă perioadă de timp rama pe bancul alăturat (*funcția este în stiva contextelor de execuție*) și se apucă să caute o bucată de salcâm numai bună să croiască o jucărie pentru fetița lui Du-Adu (*o altă funcție pornește și este așezată în stivă peste cea dinainte care nu este încheiată încă*). Se apucă să o fasoneze, când, Vreme îi spune că a terminat penele. Control, preocupat ce ceea ce făcea, îl roagă pe Vreme să-i pună penele într-un loc (*o coadă de așteptare a job-urilor terminate de utilitare*) de unde le va lua imediat ce termină ce face acum și îi mulțumește. Între timp apare și Du-Adu cu aracetul (*un alt job așezat imediat peste cel anterior*). Control o roagă să i-l pună la îndemână lângă penele făcute de Vreme și îi mulțumește. Octav a terminat de fasonat bucata de salcâm și o pune deoparte (*acum funcția fasonare dispare din stiva contextelor de execuție, atenția fiind îndreptată la cea de dedesubt*). E timpul să se reapuce de ramă. Pentru că nu mai e nimic altceva de făcut, desface borcanul, ia penele, le unge cu aracet (*în stiva contextelor de execuția ajung și funcțiile ungere_cu_aracet și potrivirea_penelor care intră în execuție*) și încheagă rama (*funcția ramă returnează rezultatele*). Treaba e gata. Cei trei ies din atelier în soarele primăverii.
