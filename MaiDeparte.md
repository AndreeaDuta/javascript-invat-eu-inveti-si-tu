# Mai departe...

În acest moment, toate subiectele tratate în acest material au fost orientate către conturarea unei imagini de ansamblu asupra limbajului de programare ECMAScript, adică ceea ce toți programatorii cunosc a fi JavaScript.

Nu am dorit să intru în detalii ce țin de programarea web chiar dacă acest limbaj de programare a pornit de aici. Unitatea acestei lucrări este constituită de înțelegerea în adâncime a multiplelor fațete ale obiectelor și obiectelor-funcție. Aceasta este baza necesară pentru oricare ar fi opțiunile personale în ceea ce privește prelucrarea datelor. Este un bun moment să reamintesc faptul că necesitatea de a prelucra date, volume mari de date este motivarea noastră ca specialiști în domeniul informării.

Am dorit să ilustrez cât mai bine conceptele abstracte. Sunt concepte și practici de lucru care produc declicul înțelegerii lor dacă le oferi îndeajuns de mult timp. Ținta permanentă a acestei lucrări a fost mereu ca prin ilustrații și explicații ample, să scurtez timpul necesar declicului.

## Câte ceva despre software

Am dorit să redactez acest manual folosind numai software cu sursă deschisă. Sistemul de operare utilizat a fost Linux/GNU, distribuția Ubuntu Gnome bazată pe Debian și alte variante. Formatul de lucru cu textul a fost Markdown, o alegere motivată de flexibilitatea oferită și pentru sintaxa minimă. Editorul de text preferat în redactare a fost Atom (atom.io) însoțit de câteva pachete esențiale pentru efortul de structurare a informației. Dintre toate voi menționa două care oferă vizualizarea structurii și a documentului pe măsură ce acesta se alcătuiește: markdown-mindmap și markdown preview plus. Pentru că am avut nevoie de un mediu de test al codului, am instalat extensia Hydrogen, având deja Jupyter instalat. Aceasta permite rularea fragmentelor de cod direct din editor. Pentru fragmentele de cod de mai mare întindere, am folosit și utilitarul Quokka.js, care oferă posibilitatea de a vedea în mod direct ce face codul și investigarea stării tuturor valorilor.
